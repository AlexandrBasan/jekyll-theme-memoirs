---
layout: page
title: Про мене
permalink: /about
comments: false
imageshadow: true
---

Привіт.
Я не вважаю, що тобі, моєму читачу, буде цікаво вчитуватись у мою детальну біографію, але, раз ти вже тут, я можу поділитися кількома фактами.

Я народився у 1986 році в одинадцятому за величиною місті України. Моє дитинство було не надто примітним, і після 9 класів середньої школи я вступив до технікуму на електромеханіка. Працювати я почав на другому курсі технікуму, коли мені було 15 років. У 16 років у мене було дві роботи, які я успішно поєднував із навчанням. Свою першу керівну посаду я отримав у 17 років.

У 19 років я вирішив переїхати до Києва. Після двох тижнів життя на вокзалі я зміг знайти роботу та влаштувався в невелику, на той час, страхову компанію "Омега", що належала банку "Фінанси та Кредит". За півтора року роботи в страховій компанії "Омега" я зміг вирости до посади начальника відділу інформаційних технологій, а згодом потрапив на державну службу в Державну Іпотечну Установу (ДІУ) при Кабінеті Міністрів України. Рівно через рік я очолив департамент інформаційних технологій ДІУ. Після націоналізації "Укргазбанку" я очолив один із ключових підрозділів департаменту інформаційних технологій вже державного банку. Протягом наступних 3 років я обіймав керівні посади у великих банках та компаніях України, був співзасновником кількох успішних проєктів у різних сферах бізнесу. У 2012 році я вирішив повністю присвятити себе підприємництву. За перший рік існування мого бізнесу ми разом із командою створили стартап усередині компанії, який оптимізував систему логістики інтернет-магазинів. Стартап трансформувався у повноцінний бізнес протягом наступних півтора року.

У 2015 році я прийняв рішення тимчасово емігрувати за межі України та переїхати до Нової Зеландії. Через 2,5 роки роботи в найбільшому хостинг-провайдері Нової Зеландії я отримав свою першу керівну посаду та команду. У наступні 4 роки роботи в цій компанії я змінив ще 3 посади, дорісши до Head of Product & Commerce і займався розвитком кількох бізнес-напрямків усередині компанії. У партнерстві з компанією Microsoft я також займався виведенням на міжнародний ринок одного з найперспективніших стартапів Нової Зеландії до моменту продажу компанії найбільшому CSP-провайдеру зі США. У 2023 році я покинув найману працю і повернувся до підприємництва.

Я прихильник лібертаріанських ідей і високо ціную свободу. Абсолютно всі мої досягнення — це результат нескінченного циклу адаптації та змін. Я вважаю, що для того, аби прожити це життя насичено, недостатньо просто змінитися — потрібно змінити свої звички, коло спілкування, оточення, думки та багато іншого. Я впевнений, що кожен із нас може знайти дорогу до щасливого життя.

#### Про що цей блог?

Я не ставлю за мету комусь сподобатись, і більшість інформації тут часто суперечить "загальноприйнятим поняттям". Тут я розмірковую про бізнес, суспільство, політику, економіку, соціальні явища, фінансову незалежність, свободу, нерівність та інші речі, які ображають почуття "віруючих" у рівність та братерство. Якщо ви готові, якщо ви хочете бачити світ без прикрас і розумієте, що тільки той, хто відкритий до правди, зможе пройти шлях під назвою життя, я радий бачити вас тут. Дякую, що ви зі мною!

![image]({{ site.baseurl }}/assets/images/AlexandrBasan.png){: .signature}